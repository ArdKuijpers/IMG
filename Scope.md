Scope 
========

Scope. 
-----------

Dit document omschrijft de dataspecificatie, IMG2020, voor de Centrale
Voorziening Geluidgegevens (CVGG).

IMG2020 geeft de gedetailleerde beschrijving van structuur, inhoud en
datakwaliteit van de CVGG en dient als basis voor de realisatie en ontsluiting
van CVGG services.

De gebruikstoepassing waar de semantiek van IMG2020 door wordt bepaald komt
voort uit verschillende wetgevingen, regelingen en processen. Deze zijn:

-   **Omgevingswet:** Met de Omgevingswet wil de overheid de regels voor de
    ontwikkeling en het gebruik van de fysieke leefomgeving vereenvoudigen en
    samenvoegen. Zodat het straks bijvoorbeeld makkelijker is om bouwprojecten
    te starten. De hoger liggende doelen zijn het (a) bereiken en in stand
    houden van een veilige en gezonde fysieke leefomgeving en een goede
    omgevingskwaliteit en (b) doelmatig beheren, gebruiken en ontwikkelen van de
    fysieke leefomgeving ter vervulling van maatschappelijke behoeften. De
    Omgevingswet bundelt en moderniseert in één wet alle wetten voor de
    leefomgeving. Vanaf 2021 treedt de wet in werking.

-   **Aanvullingsspoor geluid:** aanvullingswet bij de Omgevingswet specifiek
    gericht op geluid. De wet bevat regels over de geluidbelasting afkomstig van
    infrastructuur (wegen en spoorwegen) en industrieterreinen. Regels voor deze
    geluidbronnen zijn tot dusver gesteld in en op grond van hoofdstuk 11 van de
    Wet milieubeheer voor rijksinfrastructuur en de Wet geluidhinder voor
    decentrale infrastructuur en industrieterreinen en voor geluidgevoelige
    objecten. De regels worden in overeenstemming gebracht met de opbouw en de
    doelen van de Omgevingswet en daarin geïntegreerd. Tegelijkertijd wordt de
    regelgeving voor het decentraal niveau ingrijpend herzien. Doel daarvan is
    om ook voor decentrale wegen, lokaal spoor en industrieterreinen te komen
    tot een effectiever en transparanter systeem voor de beheersing van de
    geluidbelasting. Voor de rijksinfrastructuur gelden al sinds 2012
    geluidproductie-plafonds. Deze systematiek was onderdeel van het
    beleidsvernieuwingstraject “Swung-1” (Samen Werken aan de Uitvoering van
    Nieuw Geluidbeleid). Met de aanvulling van de Omgevingswet en de daarop te
    baseren uitvoeringsregelgeving wordt het tweede en laatste deel van dit
    traject voltooid. Deze vernieuwing van de geluidsystematiek is samen met
    IPO, UvW, VNG en VNO-NCW ontwikkeld onder de noemer “Swung-2”.

-   **Europese richtlijn omgevingslawaai:** De richtlijn (ook wel: European
    Noise Directive) richt zich vooral op het vaststellen, beheersen en zo nodig
    en gewenst verlagen van geluidsniveaus in de leefomgeving. Het
    toepassingsgebied beperkt zich tot een aantal gedefinieerde brontypen,
    waarvan verondersteld mag worden dat ze langdurig invloed uitoefenen op het
    geluid in de leefomgeving. Daarom zijn deze brontypen de belangrijkste, als
    het gaat om schadelijke en hinderlijke effecten. Die brontypen zijn weg- en
    railverkeer en luchtvaart van een zekere omvang, alsmede specifiek
    vastgelegde industriële activiteiten. De Europese rekenmethode CNOSSOS is
    verplicht voor de EU-richtlijn (Richtlijn omgevingslawaai / European Noise
    Directive).

-   **AREG:** Het Reken- en meetvoorschrift geluid 2012 zal vervangen worden via
    de Aanvullingsregeling geluid (AREG) door aangepaste rekenregels in de
    Omgevingsregeling.

-   **INSPIRE:** De gegevens in het kader van de EU-richtlijn komen onder
    INSPIRE te vallen. INSPIRE is Europese regelgeving die de uitwisseling van
    gegevens over de leefomgeving binnen Europa vereenvoudigt. De Europese
    richtlijn is in 2009 verankerd in de Nederlandse wet en regelgeving. INSPIRE
    stelt eisen aan de inhoud, serviceniveaus en uitwisselstandaarden die worden
    gebruikt. Voor het standaardiseren van de inhoud zijn dataspecificaties
    ontwikkeld. Deze standaardiseren de structuur en de betekenis van de uit te
    wisselen gegevens. Zolang de centrale voorziening de EU-richtlijn niet
    ondersteund is INSPIRE niet relevant. Vooralsnog lijken de gegevens die de
    centrale voorziening bevat niet onder INSPIRE te vallen omdat zij specifiek
    zijn voor de Nederlandse situatie.
