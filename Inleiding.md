Inleiding en leeswijzer.
==========================

Inleiding informatiemodel
-------------------------------

De Centrale Voorziening Geluidgegevens (CVGG) wordt het digitale systeem om
geluidgegevens uit te wisselen. De bronhouders zijn het rijk, de provincies, de
gemeenten en de waterschappen. Zij gaan geluidgegevens leveren aan de
voorziening. Geluidgegevens zijn geluidbrongegevens, zoals verkeersgegevens, en
berekende geluidwaarden, zoals geluidproductieplafonds en
monitoringswaarden. In het Informatiemodel Geluid staan de afspraken, technische
eisen en het applicatieschema waaraan de gegevens moeten voldoen. Om te komen
tot een gedragen Informatiemodel Geluid stelt het ontwikkelteam CVGG deze op in
overleg met bronhouders en gebruikers. Een informatiemodel (IM) is nodig om op
een interoperabele manier informatie uit te wisselen. Het bevat de formele
definitie van objecten, attributen, relaties en regels in een bepaald
toepassingsdomein, inclusief de eisen aan de structuur en inhoud (semantiek) van
de gegevens die worden uitgewisseld binnen dit domein. Het toepassingsdomein is
in dit geval beheersing van het geluid van wegen, spoorwegen, en
industrieterreinen; en gegevensuitwisseling ten behoeve van akoestisch
onderzoek. Het doel van het Informatiemodel Geluid is dat:

-   alle relevante gegevens voor de beheersing van het geluid van wegen,
    spoorwegen, en industrieterreinen; en alle geluidbrongegevens voor
    akoestisch onderzoek en cumulatieberekeningen op gelijke, eenduidige, vooraf
    vastgestelde wijze aangeleverd kunnen worden;

-   gegevens op een eenduidige geautomatiseerde wijze ontsloten kunnen worden
    naar de afnemers, waaronder geluidexperts en belanghebbenden.

De afspraken uit het IMGeluid zijn vastgelegd in dit document, de IMGeluid
catalogus. In deze catalogus is de laatste versie van het informatiemodel te
vinden. Dit informatiemodel bestaat uit objecten die in relatie staan met
elkaar. Voor ieder object worden alle eigenschappen (attributen), die in de
werkelijkheid relevant zijn, opgenomen in het informatiemodel. Het
informatiemodel in deze catalogus is gemodelleerd conform het Metamodel
Informatie Modellering [[MIM]] met behulp van de modelleertaal UML [[uml]]. Het
MIM bevat modelleerregels waar het IMGeluid aan moet voldoen. **Daarnaast, sluit
IMGeluid ook aan op NEN3610.** In deze catalogus zijn de objecten en attributen
voorzien van definities, en waar nodig nadere toelichtingen, zodat het
informatiemodel ook te begrijpen is zonder kennis van UML.

Leeswijzer
----------------

De dataspecificatie van het informatiemodel geluid, staat omschreven in dit
document. Dit document is gestructureerd in 5 hoofdstukken. Hoofdstuk 2
beschrijft het toepassingsgebied of onderwerp waar deze dataspecificatie op van
toepassing is. Hoofdstuk 3 geeft een informele beschrijving van dit
toepassingsgebied en hoe deze dataspecificatie wordt toegepast in een
informatie- en data-uitwisselingsproces. In dit hoofdstuk zijn ook de normatieve
referenties opgenomen en de lijst met algemene termen, definities en
afkortingen. Hoofdstuk 4 is een korte samenvatting en identificatie van de
dataspecificatie in tabelvorm. In hoofdstuk 5 is het UML model opgenomen en
wordt met verschillende diagrammen het informatiemodel toegelicht en wordt alle
modelinformatie gegeven in tabelvorm.
